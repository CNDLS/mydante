<?xml version="1.0" encoding="UTF-8"?>
<page>
	<p>
		<l>Cos&#xec; di ponte in ponte, altro parlando</l>
		<l>che la mia comed&#xec;a cantar non cura,</l>
		<l>venimmo; e tenavamo il colmo, quando</l>
	</p>
	<p>
		<l>restammo per veder l&apos;altra fessura</l>
		<l>di Malebolge e li altri pianti vani;</l>
		<l>e vidila mirabilmente oscura.</l>
	</p>
	<p>
		<l>Quale ne l&apos;arzan&#xe0; de&apos; Viniziani</l>
		<l>bolle l&apos;inverno la tenace pece</l>
		<l>a rimpalmare i legni lor non sani,</l>
	</p>
	<p>
		<l>ch&#xe9; navicar non ponno - in quella vece</l>
		<l>chi fa suo legno novo e chi ristoppa</l>
		<l>le coste a quel che pi&#xf9; viaggi fece;</l>
	</p>
	<p>
		<l>chi ribatte da proda e chi da poppa;</l>
		<l>altri fa remi e altri volge sarte;</l>
		<l>chi terzeruolo e artimon rintoppa -;</l>
	</p>
	<p>
		<l>tal, non per foco, ma per divin&apos;arte,</l>
		<l>bollia l&#xe0; giuso una pegola spessa,</l>
		<l>che &apos;nviscava la ripa d&apos;ogne parte.</l>
	</p>
	<p>
		<l>I&apos; vedea lei, ma non vedea in essa</l>
		<l>mai che le bolle che &apos;l bollor levava,</l>
		<l>e gonfiar tutta, e riseder compressa.</l>
	</p>
	<p>
		<l>Mentr&apos;io l&#xe0; gi&#xf9; fisamente mirava,</l>
		<l>lo duca mio, dicendo &#xab;Guarda, guarda!&#xbb;,</l>
		<l>mi trasse a s&#xe9; del loco dov&apos;io stava.</l>
	</p>
	<p>
		<l>Allor mi volsi come l&apos;uom cui tarda</l>
		<l>di veder quel che li convien fuggire</l>
		<l>e cui paura s&#xf9;bita sgagliarda,</l>
	</p>
	<p>
		<l>che, per veder, non indugia &apos;l partire:</l>
		<l>e vidi dietro a noi un diavol nero</l>
		<l>correndo su per lo scoglio venire.</l>
	</p>
	<p>
		<l>Ahi quant&apos;elli era ne l&apos;aspetto fero!</l>
		<l>e quanto mi parea ne l&apos;atto acerbo,</l>
		<l>con l&apos;ali aperte e sovra i pi&#xe8; leggero!</l>
	</p>
	<p>
		<l>L&apos;omero suo, ch&apos;era aguto e superbo,</l>
		<l>carcava un peccator con ambo l&apos;anche,</l>
		<l>e quei tenea de&apos; pi&#xe8; ghermito &apos;l nerbo.</l>
	</p>
	<p>
		<l>Del nostro ponte disse: &#xab;O Malebranche,</l>
		<l>ecco un de li anzian di Santa Zita!</l>
		<l>Mettetel sotto, ch&apos;i&apos; torno per anche</l>
	</p>
	<p>
		<l>a quella terra che n&apos;&#xe8; ben fornita:</l>
		<l>ogn&apos;uom v&apos;&#xe8; barattier, fuor che Bonturo;</l>
		<l>del no, per li denar vi si fa ita&#xbb;.</l>
	</p>
	<p>
		<l>L&#xe0; gi&#xf9; &apos;l butt&#xf2;, e per lo scoglio duro</l>
		<l>si volse; e mai non fu mastino sciolto</l>
		<l>con tanta fretta a seguitar lo furo.</l>
	</p>
	<p>
		<l>Quel s&apos;attuff&#xf2;, e torn&#xf2; s&#xf9; convolto;</l>
		<l>ma i demon che del ponte avean coperchio,</l>
		<l>gridar: &#xab;Qui non ha loco il Santo Volto:</l>
	</p>
	<p>
		<l>qui si nuota altrimenti che nel Serchio!</l>
		<l>Per&#xf2;, se tu non vuo&apos; di nostri graffi,</l>
		<l>non far sopra la pegola soverchio&#xbb;.</l>
	</p>
	<p>
		<l>Poi l&apos;addentar con pi&#xf9; di cento raffi,</l>
		<l>disser: &#xab;Coverto convien che qui balli,</l>
		<l>s&#xec; che, se puoi, nascosamente accaffi&#xbb;.</l>
	</p>
	<p>
		<l>Non altrimenti i cuoci a&apos; lor vassalli</l>
		<l>fanno attuffare in mezzo la caldaia</l>
		<l>la carne con li uncin, perch&#xe9; non galli.</l>
	</p>
	<p>
		<l>Lo buon maestro &#xab;Acci&#xf2; che non si paia</l>
		<l>che tu ci sia&#xbb;, mi disse, &#xab;gi&#xf9; t&apos;acquatta</l>
		<l>dopo uno scheggio, ch&apos;alcun schermo t&apos;aia;</l>
	</p>
	<p>
		<l>e per nulla offension che mi sia fatta,</l>
		<l>non temer tu, ch&apos;i&apos; ho le cose conte,</l>
		<l>perch&apos;altra volta fui a tal baratta&#xbb;.</l>
	</p>
	<p>
		<l>Poscia pass&#xf2; di l&#xe0; dal co del ponte;</l>
		<l>e com&apos;el giunse in su la ripa sesta,</l>
		<l>mestier li fu d&apos;aver sicura fronte.</l>
	</p>
	<p>
		<l>Con quel furore e con quella tempesta</l>
		<l>ch&apos;escono i cani a dosso al poverello</l>
		<l>che di s&#xf9;bito chiede ove s&apos;arresta,</l>
	</p>
	<p>
		<l>usciron quei di sotto al ponticello,</l>
		<l>e volser contra lui tutt&apos;i runcigli;</l>
		<l>ma el grid&#xf2;: &#xab;Nessun di voi sia fello!</l>
	</p>
	<p>
		<l>Innanzi che l&apos;uncin vostro mi pigli,</l>
		<l>traggasi avante l&apos;un di voi che m&apos;oda,</l>
		<l>e poi d&apos;arruncigliarmi si consigli&#xbb;.</l>
	</p>
	<p>
		<l>Tutti gridaron: &#xab;Vada Malacoda!&#xbb;;</l>
		<l>per ch&apos;un si mosse - e li altri stetter fermi -,</l>
		<l>e venne a lui dicendo: &#xab;Che li approda?&#xbb;.</l>
	</p>
	<p>
		<l>&#xab;Credi tu, Malacoda, qui vedermi</l>
		<l>esser venuto&#xbb;, disse &apos;l mio maestro,</l>
		<l>&#xab;sicuro gi&#xe0; da tutti vostri schermi,</l>
	</p>
	<p>
		<l>sanza voler divino e fato destro?</l>
		<l>Lascian&apos;andar, ch&#xe9; nel cielo &#xe8; voluto</l>
		<l>ch&apos;i&apos; mostri altrui questo cammin silvestro&#xbb;.</l>
	</p>
	<p>
		<l>Allor li fu l&apos;orgoglio s&#xec; caduto,</l>
		<l>ch&apos;e&apos; si lasci&#xf2; cascar l&apos;uncino a&apos; piedi,</l>
		<l>e disse a li altri: &#xab;Omai non sia feruto&#xbb;.</l>
	</p>
	<p>
		<l>E &apos;l duca mio a me: &#xab;O tu che siedi</l>
		<l>tra li scheggion del ponte quatto quatto,</l>
		<l>sicuramente omai a me ti riedi&#xbb;.</l>
	</p>
	<p>
		<l>Per ch&apos;io mi mossi, e a lui venni ratto;</l>
		<l>e i diavoli si fecer tutti avanti,</l>
		<l>s&#xec; ch&apos;io temetti ch&apos;ei tenesser patto;</l>
	</p>
	<p>
		<l>cos&#xec; vid&apos;io gi&#xe0; temer li fanti</l>
		<l>ch&apos;uscivan patteggiati di Caprona,</l>
		<l>veggendo s&#xe9; tra nemici cotanti.</l>
	</p>
	<p>
		<l>I&apos; m&apos;accostai con tutta la persona</l>
		<l>lungo &apos;l mio duca, e non torceva li occhi</l>
		<l>da la sembianza lor ch&apos;era non buona.</l>
	</p>
	<p>
		<l>Ei chinavan li raffi e &#xab;Vuo&apos; che &apos;l tocchi&#xbb;,</l>
		<l>diceva l&apos;un con l&apos;altro, &#xab;in sul groppone?&#xbb;.</l>
		<l>E rispondien: &#xab;S&#xec;, fa che gliel&apos;accocchi!&#xbb;.</l>
	</p>
	<p>
		<l>Ma quel demonio che tenea sermone</l>
		<l>col duca mio, si volse tutto presto,</l>
		<l>e disse: &#xab;Posa, posa, Scarmiglione!&#xbb;.</l>
	</p>
	<p>
		<l>Poi disse a noi: &#xab;Pi&#xf9; oltre andar per questo</l>
		<l>iscoglio non si pu&#xf2;, per&#xf2; che giace</l>
		<l>tutto spezzato al fondo l&apos;arco sesto.</l>
	</p>
	<p>
		<l>E se l&apos;andare avante pur vi piace,</l>
		<l>andatevene su per questa grotta;</l>
		<l>presso &#xe8; un altro scoglio che via face.</l>
	</p>
	<p>
		<l>Ier, pi&#xf9; oltre cinqu&apos;ore che quest&apos;otta,</l>
		<l>mille dugento con sessanta sei</l>
		<l>anni compi&#xe9; che qui la via fu rotta.</l>
	</p>
	<p>
		<l>Io mando verso l&#xe0; di questi miei</l>
		<l>a riguardar s&apos;alcun se ne sciorina;</l>
		<l>gite con lor, che non saranno rei&#xbb;.</l>
	</p>
	<p>
		<l>&#xab;Tra&apos;ti avante, Alichino, e Calcabrina&#xbb;,</l>
		<l>cominci&#xf2; elli a dire, &#xab;e tu, Cagnazzo;</l>
		<l>e Barbariccia guidi la decina.</l>
	</p>
	<p>
		<l>Libicocco vegn&apos;oltre e Draghignazzo,</l>
		<l>Ciriatto sannuto e Graffiacane</l>
		<l>e Farfarello e Rubicante pazzo.</l>
	</p>
	<p>
		<l>Cercate &apos;ntorno le boglienti pane;</l>
		<l>costor sian salvi infino a l&apos;altro scheggio</l>
		<l>che tutto intero va sovra le tane&#xbb;.</l>
	</p>
	<p>
		<l>&#xab;Om&#xe8;, maestro, che &#xe8; quel ch&apos;i&apos; veggio?&#xbb;,</l>
		<l>diss&apos;io, &#xab;deh, sanza scorta andianci soli,</l>
		<l>se tu sa&apos; ir; ch&apos;i&apos; per me non la cheggio.</l>
	</p>
	<p>
		<l>Se tu se&apos; s&#xec; accorto come suoli,</l>
		<l>non vedi tu ch&apos;e&apos; digrignan li denti,</l>
		<l>e con le ciglia ne minaccian duoli?&#xbb;.</l>
	</p>
	<p>
		<l>Ed elli a me: &#xab;Non vo&apos; che tu paventi;</l>
		<l>lasciali digrignar pur a lor senno,</l>
		<l>ch&apos;e&apos; fanno ci&#xf2; per li lessi dolenti&#xbb;.</l>
	</p>
	<p>
		<l>Per l&apos;argine sinistro volta dienno;</l>
		<l>ma prima avea ciascun la lingua stretta</l>
		<l>coi denti, verso lor duca, per cenno;</l>
	</p>
	<p>
		<l>ed elli avea del cul fatto trombetta.</l>
	</p>
</page>
